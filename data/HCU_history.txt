มหาวิทยาลัยหัวเฉียวเฉลิมพระเกียรติ เป็นสถาบันอุดมศึกษาเอกชนไม่แสวงหากำไร ก่อตั้งเมื่อ พ.ศ. 2524[2] โดยมูลนิธิป่อเต็กตึ๊ง ซึ่งเป็นองค์กรการกุศลจีนที่ใหญ่ที่สุดในประเทศไทย โดยชื่อของมหาวิทยาลัย "หัวเฉียว" (จีน: 華僑) หมายถึงชาวจีนโพ้นทะเล และเป็นชื่อที่มูลนิธิใช้เป็นชื่อของโรงพยาบาลและวิทยาลัยของมูลนิธิอยู่แล้ว
มหาวิทยาลัยหัวเฉียวเฉลิมพระเกียรติ มีวิทยาเขต 1 แห่ง คือ วิทยาเขตยศเส ตั้งอยู่บริเวณถนนอนันตนาค แขวงป้อมปราบศัตรูพ่าย เขตป้อมปราบศัตรูพ่าย กรุงเทพมหานคร จัดตั้งขึ้นเมื่อ พ.ศ. 2535

ประวัติ : มหาวิทยาลัยหัวเฉียวเฉลิมพระเกียรติก่อกำเนิดมาจาก วิทยาลัยหัวเฉียว ซึ่งมีรากฐานเติมโตมาจากโรงเรียนผดุงครรภ์อนามัย ก่อตั้งโดยมูลนิธิป่อเต็กตึ๊ง ที่ก่อเกิดขึ้นจากพลังศรัทธาในคุณธรรมแห่งไต้ฮงภิกขุ ผู้ก่อตั้งมูลนิธิ โดยมีภารกิจในการบำเพ็ญทาน การสร้างสถานพยาบาลและบรรเทาสาธารณภัยเพื่อมวลชน รวมถึงการทำงานด้านการศึกษา โดยเปิดสอนหลักสูตรพยาบาลในระดับปริญญาตรีเป็นหลักสูตรแรก

ต่อมาใน พ.ศ. 2533 ในวาระที่มูลนิธิป่อเต็กตึ๊งมีวาระครบรอบ 80 ปี จึงได้ระดมทุนจากชาวไทยเชื่อสายจีนเพื่อใช้ในการก่อสร้าง เมื่อได้รับการอนุมัติจากทบวงมหาวิทยาลัยให้ยกสถานะเป็นมหาวิทยาลัย จึงเริ่มดำเนินการก่อสร้างแล้วเสร็จใน พ.ศ. 2535 โดย พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร พระราชทานนามว่า มหาวิทยาลัยหัวเฉียวเฉลิมพระเกียรติ ทั้งยังได้เสด็จพระราชดำเนินมาเป็นองค์ประธานในพิธีเปิดมหาวิทยาลัย เมื่อวันที่ 24 มีนาคม พ.ศ. 2537


สัญลักษณ์ : ตัวอักษรกลางรูปวงกลม นำมาจากสัญลักษณ์ของมูลนิธิป่อเต็กตึ๊ง คือ 善 อ่านว่า ซ่าน (shàn) ในภาษาจีนกลางหรือ เสียง ในภาษาแต้จิ๋ว หมายถึง "คุณงามความดี บริสุทธิคุณ การกระทำความดี"
ส่วนวงกลมชั้นนอก มีอักษรไทย/จีน/อังกฤษ บอกชื่อ มหาวิทยาลัยหัวเฉียวเฉลิมพระเกียรติ ภาษาจีนเขียนว่า 華僑崇聖大學 อ่านว่า หัวเฉียวฉงเซิ่งต้าเสฺว (huáqiáo chóngshèng dàxué) ในภาษาจีนกลาง หรือ ฮั่วเคี้ยวฉ่งเสี่ยไต่ฮัก ในภาษาแต้จิ๋ว โดยคำว่า 華僑 หมายถึงชาวจีนโพ้นทะเล 崇聖 หมายถึงเฉลิมพระเกียรติ และ 大學 หมายถึงมหาวิทยาลัย โดยรวมจึงหมายถึง มหาวิทยาลัยที่ลูกหลานชาวจีนโพ้นทะเลสร้างขึ้นเพื่อเฉลิมพระเกียรติ

หลักสูตร : มหาวิทยาลัยหัวเฉียวเฉลิมพระเกียรติ เปิดสอนระดับปริญญาตรี ภาคปกติ ปริญญาต่อเนื่อง 2 ปี ทั้งภาคปกติและภาคสมทบ หลักสูตรนานาชาติ และระดับบัณฑิตศึกษา ภายใต้การจัดการเรียนการสอนของคณะต่าง ๆ รวม 33 สาขาวิชา ครอบคลุมทั้งด้านวิทยาศาสตร์สุขภาพ วิทยาศาสตร์และเทคโนโลยี สังคมศาสตร์ มนุษยศาสตร์
ด้านวิทยาศาสตร์สุขภาพ เปิดสอนสาขาดังนี้
สาขาพยาบาลศาสตร์
สาขาการแพทย์แผนจีน
สาขาเภสัชศาสตร์
สาขาเทคนิคการแพทย์
สาขากายภาพบำบัด
สาขาวิชาอาชีวอนามัยและความปลอดภัย
สาขาอนามัยสิ่งแวดล้อม
สาขาการจัดการโรงพยาบาล
ด้านวิทยาศาสตร์และเทคโนโลยี
วิทยาการคอมพิวเตอร์
วิทยาศาสตร์การแพทย์
ด้านมนุษยศาสตร์
ภาษาจีน
ภาษาอังกฤษ
ภาษาและวัฒนธรรมไทย
ภาษาไทยเพื่อการสื่อสารสำหรับชาวต่างประเทศ
หลักสูตรเอกคู่ (Double-Major) ภาษาอังกฤษ-จีน และภาษาอังกฤษ-ภาษาไทย
ด้านสังคมศาสตร์
สังคมสงเคราะห์ศาสตร์
บริหารธุรกิจ (บัญชี การจัดการ การตลาด การเงิน ธุรกิจระหว่างประเทศ คอมพิวเตอร์ธุรกิจ เศรษฐศาสตร์ธุรกิจ การจัดการอุตสาหกรรม)
นิติศาสตร์
นิเทศศาสตร์ (วิทยุและโทรทัศน์ การออกแบบนิเทศศิลป์ ประชาสัมพันธ์ โฆษณาและการสื่อสารการตลาด ศิลปะการแสดง สื่อมัลติมีเดียและสื่อใหม่)
การท่องเที่ยวและอุตสาหกรรมบริการเพื่อการท่องเที่ยว
สาขาการโรงแรม
สำหรับปริญญาโท ได้แก่
พยาบาลศาสตรมหาบัณฑิต สาขาวิชาการพยาบาลเวชปฏิบัติชุมชน
วิทยาศาสตรมหาบัณฑิต สาขาการจัดการระบบสุขภาพ
สังคมสงเคราะห์ศาสตรมหาบัณฑิต สาขาบูรณาการนโยบายสวัสดิการสังคม
บริหารธุรกิจมหาบัณฑิต (MBA.)
การจัดการมหาบัณฑิต สาขาการจัดการอุตสาหกรรม
เภสัชศาสตรมหาบัณฑิต
วิทยาศาสตรมหาบัณฑิต สาขาวิชาเครื่องสำอาง
ศิลปศาสตรมหาบัณฑิต สาขาวิชาวรรณคดีสมัยใหม่และร่วมสมัย (สอนเป็นภาษาจีน) ร่วมกับมหาวิทยาลัยหัวเฉียว (จีน)

